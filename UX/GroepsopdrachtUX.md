# Groepsopdracht: UX Analyse en Verbetering

## Doel
Het doel van deze opdracht is om studenten te laten samenwerken aan het analyseren en verbeteren van de gebruikerservaring (UX) van bestaande webapplicaties. Studenten wisselen onderling hun code uit, analyseren elkaars UX, maken nieuwe wireframes en implementeren de verbeteringen.

## Opdrachtomschrijving
### Project Context
Elke groep heeft een eenvoudige webapplicatie ontwikkeld tijdens een eerder onderwerp (Data-opslag). Gebruik de code van deze opdracht. Vervolgens wisselen de groepen hun applicaties uit om de UX te analyseren en te verbeteren. De focus ligt op het toepassen van de Nielsen en Molich usability heuristieken en het maken van wireframes om de UX te verbeteren.

### Planning
Maak een eigen planning voor de uitvoering van deze opdracht. Verdeel de taken en stel deadlines vast om ervoor te zorgen dat het project binnen twee weken wordt voltooid.

### Analyse en Ontwerp
1. **Analyse van de huidige UX:**
   - Wissel de webapplicaties uit met een andere groep.
   - Evalueer de applicatie van de andere groep op basis van de Nielsen en Molich usability heuristieken.
   - Documenteer je bevindingen.

2. **Ontwerp van verbeterde wireframes:**
   - Maak wireframes van de huidige applicatie met behulp van een tool zoals Figma of Adobe XD. Zorg voor meerdere iteraties van de wireframes, en zorg dat alle groepsleden wireframes ontwerpen.
   - Pas de wireframes aan om de UX te verbeteren op basis van je analyse.
   - Documenteer je wireframes.

### Implementatie en Testen
1. **Implementatie van verbeteringen:**
   - Implementeer de verbeteringen in de webapplicatie van de andere groep op basis van de nieuwe wireframes.
   - Zorg ervoor dat de verbeteringen correct worden doorgevoerd en de UX daadwerkelijk verbetert.

2. **Testen van de verbeterde applicatie:**
   - Voer een usability test uit met minimaal 2 deelnemers op de verbeterde applicatie.
   - Analyseer de resultaten documenteer deze.

### Eindpresentatie
Aan het einde van de opdracht presenteren de studenten hun werk aan elkaar en aan de docenten. Elke groep presenteert zowel de oorspronkelijke als de verbeterde versie van de webapplicatie, inclusief de analyse, wireframes en testresultaten.